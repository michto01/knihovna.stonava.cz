---
name: 'Bookstart'
slogan: "Čtení pro nejmenší společně s jejich rodiči"
type: 'Děti 0-6 let'
category: ["Děti", "Předškolní věk", "0-6 let", "Bookstart"]
image: '/assets/images/tree_swing.svg'
canonical: 'bookstart'
locale: 'cs-CZ'
external:
  - 'www.sknizkoudozivota.cz'
---

# S knížkou do života

> Projekt `Bookstart`, v českém prostředí pojmenovaný `S knížkou do života`, je
mezinárodní iniciativa, do níž se zapojují všechny typy knihoven na daném
územním celku, aby plnily jednu z nejdůležitějších, ale v dnešní době zatím
velice málo rozšířených funkcí – knihovny se zde snaží o to, aby zapojily
aktivní rodiče a seznamovaly společně s rodiči ty nejmenší čtenáře s knihou
a nepřeberným množstvím příběhů (a informací) v ní.

Česká republika se do projektu připojila v roce 2018. Hlavním, a pro českou
společnost nesmírně důležitým, cílem je rozvíjení čtenářské gramotnosti již
u nejmenších dětí, podpora čtenářství a verbálních schopností dětí, podpora
jejich imaginace a vytváření pozitivního vztahu ke knize. Prvním krokem
k úspěchu je pochopení významu čtenářských dovedností pro vývin dítěte
a následný rozvoj ze strany rodičů.

## Desatero cesty ke čtení

SKIP, organizátor projektu Bookstart, vydal základní desatero cesty ke čtení:

* Povídejte si se svými dětmi.
* Čtěte svým dětem.
* Umožněte, aby děti viděly číst vás.
* Požádejte starší děti, aby četly mladším.
* Choďte společně do knihovny.
* Navštěvujte společně knihkupectví. Kupujte dětem knihy jako dárek.
* Dávejte svým dětem knížky o tom, co je speciálně zajímá.
* Mějte doma všude knihy, časopisy a noviny.
* Říkejte si říkadla a básničky nebo zpívejte písničky.
* Vyprávějte příběhy o své rodině a příběhy, které jste měli rádi jako děti.
